\chapter{Konklúziók}
Összességében véve magabiztosan jelentem ki, hogy a projekt sikerrel járt. A két félév alatt, amíg ezzel a feladattal foglalkoztam, amellett, hogy az elméleti ismereteimet a gyakorlatban is kipróbálhattam, rengeteg hasznos új tudást is szereztem. Közelebbről megismerkedtem a \textbf{3D nyomtatás} technológiájával, a \textbf{gépi látás} eszközeivel, illetve számos hasznos \textbf{Python} könyvtárral is. Most már van gyakorlatom a \textbf{Raspberry PI} alapú rendszerek fejlesztésében, ami a későbbi karrierem mellett a hobbi projektjeimben is előny lesz.\\

Elkészítettem a prototípust, amire vállalkoztam: az eszköz magabiztosan és stabilan képes mozogni, fürgén követi a felhasználó által adott parancsokat, és önálló célfelismerésre is alkalmas. A tüzelés is zökkenőmentesen működik, a lövedék nem akad el a tárban. Mindemellett meglepően pontos. A biztonsági funkciók, amikkel elláttam az eszközt, biztosítják, hogy olyan célpont ne legyen lelőve, akit az operátor nem szándékozott eltalálni. \\

A projekt teljes egészében bárki által elérhető a \textsl{GitHubon}, ugyanis szeretném, ha más is reprodukálni tudná, ha hasonló érdeklődéssel rendelkezik. Ezzel a gondolattal írtam a dokumentációt is, amiben próbáltam részletesen kitérni a megtett lépésekre, gondolatok hátterére.\\

A projektet valamilyen formában mindenképpen szeretném folytatni, akár egyedül, akár többedmagammal. Számos fejlesztési lehetőség maradt a prototípusban, és úgy gondolom több munkával, a most megszerzett tapasztalatokat bevetve, egy egészen kiforrott terméket készíthetünk el, amire talán mások is felfigyelnek.\\

Ha egy fontos konklúziót le szeretnék vonni így a feladatom végén, az az, hogy mindenképpen érdemes volt olyan feladatot választani amiben a technikai kihívás mellett van személyes motiváció is. Nem csak egy elvégzendő feladatként tekintettem a dolgozatra, hanem őszintén érdekelt a sorsa, és ezért a rengeteg tanulás mellett kijelenthetem, hogy élveztem is foglalkozni a projekttel. Úgy gondolom, a diplomamunkám egy méltó lezárása lesz az egyetemi tanulmányaimnak. 
